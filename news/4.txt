Грузія - на порозі революції: чи зможе президентка Зурабішвілі дійсно накласти вето на законопроєкт про "іноагентів"
Грузини, як і українці під час Майдану 2013-2014 року, відчули, що їхня влада робить відчутний крок назад від ЄС.У Грузії другий день триває безстроква акція протесту через закон про "іноагентів", ухвалений у першому читанні напередодні. Українське МЗС висловило солідарність з грузинським народом.Як український прапор став символом грузинського протесту, що відбувалося цієї ночі навколо парламенту в Тбілісі – йдеться у сюжеті ТСН.Грузини, як і українці під час Майдану 2013-2014 року, відчули, що їхня влада робить відчутний крок назад від європейського майбутнього, а саме у бік Росії.Закон про іноагентів у першому читанні в грузинському парламенті схвалили раптово, більшості опозиційних депутатів у залі не було. Але провладному блоку на чолі з "Грузинською мрією" - партією олігарха Бідзини Іванішвілі - голосів вистачає і на це, і на те, щоб потім подолати президентське вето. З розумінням, що чекати від парламентарів немає чого, люди за лічені години заповнюють центральний проспект Руставелі і оточують парламент. Сутички з поліцією тривають до ранку 7 березня.Провладна партія і олігарх, що її утримує, для протестувальників уособлення Росії, яка не хоче відпускати Грузію з-під свого впливу. Незважаючи на російсько-грузинську війну в серпні 2008-го, на окуповані росіянами Абхазію та Південну Осетію бізнес із росіянами тривав, російські туристи їздили до Грузії як до себе додому. Росіяни масово почали втікати туди від мобілізації на війну з Україною. Вони тисячами переходили пішки через той самий КПП "Верхній Ларс", через який в 2008-му їхні співвітчизники їхали танками вбивати грузинів.Грузинський народ вважає, що проросійська партія використовує церкву точно, як використовували в Росії. Хочуть зіштовхнути лівих з правими, розділити суспільство, аби різні сили не змогли домовитися. Цей закон - червона лінія.Закон про іноагентів, яким провладна партія намагається придушити правозахисні організації й опозиційну пресу, протестувальники прямо називають російським, адже це в Росії слово іноагент уже давно означає “шпигун”. І тому на проспекті Руставелі чимало українських прапорів, лунають українські пісні, Росію посилають туди, куди це робили українські прикордонники.Президентка Грузії Саломе Зурабішвілі записує звернення зі Сполучених Штатів, де знаходиться з візитом. Раніше вона неодноразово обіцяла ветувати закон. Тепер вона звертається до грузинських послів за кордоном і закликає визначитися, яку країну вони представляють. Громадську державу з євроатлантичним рухом чи проросійську верхівку, яка зараз контролює Грузію."Це закон нікому був не потрібен. Він з'явився нізвідки. Можливо, його продиктувала Москва. Я звертаюся до вас, ті, що стоять цього вечора на Руставелі, як я сама не раз там стояла. Я стою тут в Нью-Йорку і позаду мене статуя Свободи. Це символ, за який Грузія завжди боролася. Я з вами, бо сьогодні ви представляєте вільну Грузію", - сказала вона.Опозиційні депутати просять західні держави негайно запровадити санкції проти керівної партіїМіністри закордонних справ країн Балтії висловили серйозне занепокоєння ухваленням у першому читанні закону, що заперечить демократичним цінностям.  Державний департамент Сполучених Штатів застеріг грузинську владу від застосування сили до мирних демонстрантів."Це загальне право людей в світі - збиратися на площах, домагатися, аби їх голоси почули, вільно говорити, домагатися від уряду відповідей. Ми продовжуємо відстежувати ситуацію в Грузії. Але закликаємо дозволити мирним протестувальникам реалізовувати свої права", - наголосив речник Держдепартаменту США Нед Прайс.На ранок Міністерство внутрішніх справ Грузії звітує про 66 затриманих, серед них – місцевий політик Зураб Джапарідзе. Опозиція заявляє: виходитимуть на проспект Руставелі щодня, аж допоки він не стане справді грузинським. І о третій годині дня за місцевим часом люди в середмісті збираються знову.Тим часом голова "Грузинської мрії", яка стоїть за законом про іноагентів, Іраклій Кобахідзе заявив, що війна в Україні - прямий наслідок Революції Гідності. Відтак грузинських активістів він звинувачує в тому, що саме через них у Грузії можуть знову з'явитися російські танки.8 березня з плакатами "Жінки проти контролю" і "Stop Russia" до грузинського парламенту вийшли активістки."Грузію не взяли кандидатом у ЄС, хоча вона претендувала. Є перелік умов, які вона має виконати, але закон про іноагентів перекреслює європейське майбутнє Грузії. У мене питання, невже така коротка пам'ять, адже у 2008 році російські танки ледь до Тбілісі не дійшли. Чому так сталося, що грузинська влада повернулась у російській бік і керівна партія перетворилася з "грузинської мрії" на "російську"?", -  сказала одна з учасниць Елене Хоштарія, опозиційна політична діячка, депутатка грузинського парламенту від 2016 до 2020 року.Нагадаємо, мітинги у Грузії спалахнули 7 березня через проросійський закон про "іноземних агентів", який шкодить європейській інтеграції цієї країни. Наступного дня, 8 березня, активісти знову вийшли на протести. Мітингувальники висунули владі дві вимоги: відкликати з парламенту закон "про іноземних агентів" та відпустити всіх затриманих. Проте їм відмовили.Читайте також: